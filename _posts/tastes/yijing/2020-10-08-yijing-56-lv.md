---
layout: post
title: 56. 旅
categories: [易经]
permalink: /tastes/:title
modified: 2020-10-08
---

火山旅，离上艮下

---

旅，小亨，旅贞吉。

彖曰： 旅，小亨，柔得中乎外而顺乎刚，止而丽乎明，是以小亨，旅贞吉也，旅之时义大矣哉。

象曰： 山上有火，旅，君子以明慎用刑而不留狱。

初六，旅琐琐，斯其所取灾。

象曰： 旅琐琐，志穷灾也。

六二，旅即次，怀其资，得童仆贞。

象曰： 得童仆贞，终无尤也。

九三，旅焚其次，丧其童仆，贞，厉。

象曰： 旅焚其次，亦以伤矣。以旅与下，其义丧也。

九四，旅于处，得其资斧，我心不快。

象曰： 旅于处，为得位也；得其资斧，心未快也。

六五，射雉一矢，亡，终以誉命。

象曰： 终以誉命，上逮也。

上九，鸟焚其巢，旅人先笑后号咷，丧牛于易，凶。

象曰： 以旅在上，其义焚也；丧牛于易，终莫之闻也。
