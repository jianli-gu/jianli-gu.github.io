---
layout: post
title: 02. 坤
categories: [易经]
permalink: /tastes/:title
modified: 2020-07-14
---

坤为地，坤上坤下

---

坤，元亨，利牝马之贞。君子有攸往，先迷，后得主，利。西南得朋，西北丧朋，安贞吉。

彖曰： 至哉坤元，万物资生，乃顺承天。坤厚载物，德合无疆，含弘光大，品物咸亨。牝马地类，行地无疆。
柔顺利贞，君子攸行，先迷失道，后顺得常。西南得朋，乃与类行，西北丧朋，乃终有庆，安贞之吉，
应地无疆。

象曰： 地势坤，君子以厚德载物。

初六，履霜，坚冰至。

象曰： 履霜坚冰，阴始凝也。驯致其道，至坚冰也。

六二，直方大，不习无不利。

象曰： 六二之动，直以方也。不习无不利，地道光也。

六三，含章可贞，或从王事，无成有终。

象曰： 含章可贞，以时发也；或从王事，知光大也。

六四，括囊，无咎无誉。

象曰： 括囊无咎，慎不害也。

六五，黄裳，元吉。

象曰： 黄裳元吉，文在中也。

上六，龙战于野，其血玄黄。

象曰： 用六永贞，以大终也。

文言曰： 坤至柔而动刚也，至静而德方，后得主而有常，行万物而化光。坤道其顺乎，承天而时行。
积善之家，必有余庆；积不善之家，必有余殃。臣弑其君，子弑其父，非一朝一夕之故，其所由来者渐矣，
由辩之不早辩也。易曰，履霜坚冰至，盖言顺也。直，其正也；方，其义也。君子敬以直内，亦以方外，
敬义立而德不孤。直方大，不习无不利，则不疑其所行也。阴虽有美，含之以从王事，弗敢成也。地道也，
妻道也，臣道也。地道无成，而代有终也，天地变化，草木蕃，天地闭，贤人隐。易曰：扩囊，无咎无誉，
盖言谨也。君子黄中通理，正位居体，美在其中，而畅于四支，发于事业，美之至也。阴疑於阳必战，
为其嫌於无阳也，故称龙焉；犹未离其类也，故称血焉。夫玄黄者，天地之杂也，天玄而地黄。
