---
layout: post
title: 35. 晋
categories: [易经]
permalink: /tastes/:title
modified: 2020-09-01
---

火地晋，离上坤下

---

晋，康侯用锡马蕃庶，昼日三接。

彖曰： 晋，进也。明出地上，顺而丽乎大明，柔进而上行，是以康侯用锡马蕃庶，昼日三接也。

象曰： 明出地上，晋。君子以自昭明德。

初六，晋如摧如，贞吉。罔孚裕，无咎。

象曰： 晋如摧如，独行正也；裕无咎，未受命也。

六二，晋如愁如，贞吉。受兹介福，于其王母。

象曰： 受兹介福，以中正也。

六三，众允，悔亡。

象曰： 众允之，志上行也。

九四，晋如鼫鼠，贞厉。

象曰： 鼫鼠贞厉，位不当也。

六五，悔亡，失得勿恤。往，吉，无不利。

象曰： 失得勿恤，往有庆也。

上九，晋其角，维用伐邑。厉，吉，无咎，贞吝。

象曰： 维用伐邑，道未光也。
