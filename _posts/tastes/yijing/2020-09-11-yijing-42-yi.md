---
layout: post
title: 42. 益
categories: [易经]
permalink: /tastes/:title
modified: 2020-09-11
---

风雷益，巽上震下

---

益，利有攸往，利涉大川。

彖曰： 益，损上益下，民说无疆，自上下下，其道大光。利有攸往，中正有庆；利涉大川，木道乃行。以动而巽，日进无疆，
天施地生，其益无方，凡益之道，与时偕行。

象曰： 风雷，益，君子以见善则迁，有过则改。

初九，利用为大作，元吉，无咎。

象曰： 元吉，无咎，下不厚事也。

六二，或益之，十朋之龟，弗克违，永贞吉。王用享于帝，吉。

象曰： 或益之，自外来也。

六三，益之，用凶事，无咎。有孚，中行告公，用圭。

象曰： 益用凶事，固有之也。

六四，中行，告公从，利用为依迁国。

象曰： 告公从，以益志也。

九五，有孚，惠心，勿问元吉。有孚，惠我德。

象曰： 有孚惠心，勿闻之矣；惠我德，大得志也。

上九，莫益之，或掣之，立心勿恒，凶。

象曰： 莫益之，偏辞也；或掣之，自外来也。
