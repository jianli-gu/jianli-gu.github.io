---
layout: post
title: 24. 復
categories: [易经]
permalink: /tastes/:title
modified: 2020-08-18
---

地雷復， 坤上震下

---

復，亨。出入无疾，朋来无咎。反復其道，七日来復，利有攸往。

彖曰： 復，亨。刚反，动而以顺行，是以出入无疾，朋来无咎，反復其道，七日来復，天行也。
利有攸往，刚长也。復其见天地之心乎。

象曰： 雷在地中，復，先王以至日闭关，商旅不行，后不省方。

初九，不远復，无祇悔，元吉。

象曰： 不远之復，以修身也。

六二，休復，吉。

象曰： 休復之吉，以下仁也。

六三，频復，厉，无咎。

象曰： 频復之厉，义无咎也。

六四，中行独復。

象曰： 中行独復，以从道也。

六五，敦復，无悔。

象曰： 敦復无悔，中以自考也。

上六，迷復，凶，有灾生，用行师，终有大败。以其国君，凶。至于十年不克征。

象曰： 迷復之凶，反君道也。
