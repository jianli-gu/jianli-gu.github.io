---
layout: post
title: 31. 咸
categories: [易经]
permalink: /interests/:title
modified: 2020-08-27
---

泽山咸，艮上兑下

---

咸，亨，利贞，取女吉。

彖曰： 咸，感也。柔上而刚下，二气感应以相与，止而说，男下女，是以亨，利贞，取女吉也。
天地感而万物化生，圣人感人心而天下和平。观其所感，而天地万物之情可见矣。

象曰： 山上有泽，咸，君子以虚受人。

初六，咸其拇。

象曰： 咸其拇，志在外也。

六二，咸其腓，凶，居吉。

象曰： 虽凶居吉，顺不害也。

九三，咸其股，执其随，往吝。

象曰： 咸其股，亦不处也，志在随人，所执下也。

九四，贞吉，悔亡，憧憧往来，朋从尔思。

象曰： 贞吉悔亡，未感害也；憧憧往来，未光大也。

九五，咸其脢，无悔。

象曰： 咸其脢，志末也。

上六，咸其辅颊舌。

象曰： 咸其辅颊舌，滕口说也。
