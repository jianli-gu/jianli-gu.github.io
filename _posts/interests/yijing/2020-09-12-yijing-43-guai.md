---
layout: post
title: 43. 夬
categories: [易经]
permalink: /interests/:title
modified: 2020-09-12
---

泽天夬，兑上乾下

---

夬，扬于王庭，孚号有厉。告自邑，不利即戎，利有攸往。

彖曰： 夬，決也，刚決柔也。健而说，決而和。扬于王庭，柔乘五刚也；孚号有厉，其危乃光也；告自邑，不利即戎，所尚乃穷也；
利有攸往，刚长乃终也。

象曰： 泽上於天，夬。君子以施禄及下，居德则忌。

初九，壮于前趾，往不胜，为咎。

象曰： 不胜而往，咎也。

九二，惕号，莫夜有戎，勿恤。

象曰： 有戎勿恤，得中道也。

九三，壮于頄，有凶。君子夬夬，独行，遇雨若濡。有愠，无咎。

象曰： 君子夬夬，终无咎也。

九四： 臀无肤，其行次且，牵羊悔亡，闻言不信。

象曰： 其行次且，位不当也，闻言不信，聪不明也。

九五，苋陆夬夬，中行无咎。

象曰： 中行无咎，中未光也。

上六，无号，终有凶。

象曰： 无号之凶，终不可长也。
