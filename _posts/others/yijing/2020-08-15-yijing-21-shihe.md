---
layout: post
title: 21. 噬嗑
categories: [易经]
permalink: /others/:title
modified: 2020-08-15
---

火雷噬嗑，上离下震

---

噬嗑，亨，利用狱。

彖曰： 颐中有物，曰噬嗑。噬嗑而亨，刚柔分动而明，雷电合而章，柔得中而上行，虽不当位，利用狱也。

象曰： 雷电，噬嗑，先王以明罚敕法。

初九，履校灭趾，无咎。

象曰： 履校灭趾，不行也。

六二，噬肤，灭鼻，无咎。

象曰： 噬肤灭鼻，乘刚也。

六三，噬腊肉，遇毒。小吝，无咎。

象曰： 遇毒，位不当也。

九四，噬乾胏，得金矢，利艰贞吉。

象曰： 利艰贞吉，未光也。

六五，噬乾肉，得黄金，贞厉，无咎。

象曰： 真理无咎，得当也。

上九，何校灭耳，凶。

象曰： 何校灭耳，聪不明也。
