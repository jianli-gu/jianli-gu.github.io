---
layout: post
title: 10. 履
categories: [易经]
permalink: /others/:title
modified: 2020-07-31
---

天泽履，乾上兑下

---

履虎尾，不咥人，哼。

彖曰： 履，柔履刚也。说而应乎乾，是以履虎尾，不咥人，亨。刚中正，履帝位不疚，光明也。

象曰： 上天下泽，履，君子以辨上下，定民志。

初九，素履，往，无咎。

象曰： 素履之往，独行愿也。

九二，履道坦坦，幽人贞吉。

象曰： 幽人贞吉，中不自乱也。

六三，眇能视，跛能履，履虎尾，咥人，凶。武人为于大君。

象曰： 眇能视，不足以有明也；跛能履，不足以与行也；咥人之凶， 位不当也；武人为于大君，志刚也。

九四，履虎尾，愬愬，终吉。

象曰： 愬愬，终吉，志行也。

九五，夬履，贞厉。

象曰： 夬履，贞厉，位正当也。

上九，视履，考祥其旋，元吉。

象曰： 元吉在上，大有应也。
