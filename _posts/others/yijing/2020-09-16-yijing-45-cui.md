---
layout: post
title: 45. 萃
categories: [易经]
permalink: /others/:title
modified: 2020-09-16
---

泽地萃，兑上坤下

---

萃，亨。王假有庙，利见大人，亨，利贞。用大牲，吉。利有攸往。

彖曰： 萃，聚也。顺以说，刚中而应，故聚也。王假有庙，至孝亨也；利见大人，亨，聚以正也；用大牲，吉，利有攸往，
顺天命也。观其所聚，而天地万物之情可见矣。

象曰： 泽上於地，萃，君子以除戎器，戒不虞。

初六，有孚不终，乃乱乃萃，若號。一握为笑，勿恤，往，无咎。

象曰： 乃乱乃萃，其志乱也。

六二，引吉，无咎，孚乃利用侵。

象曰： 引吉无咎，中未变也。

六三，萃如嗟如，无攸利。往无咎，小吝。

象曰： 往无咎，上巽也。

九四，大吉，无咎。

象曰： 大吉无咎，位不当也。

九五，萃有位，无咎，匪孚。元永贞，悔亡。

象曰： 萃有位，志未光也。

上六，赍咨涕洟，无咎。

象曰： 赍咨涕洟，未安上也。
