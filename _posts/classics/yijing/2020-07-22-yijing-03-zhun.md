---
layout: post
title: 03. 屯
categories: [易经]
permalink: /classics/:title
modified: 2020-07-22
---

水雷屯，坎上震下

---

屯，元，亨，利，贞。勿用有攸往，利建侯。

彖曰： 屯，刚柔始交而难生，动乎险中，大亨，贞。雷雨之动，满盈。天造草昧，宜建侯而不宁。

象曰： 云雷，屯。君子以经纶。

初九，磐桓，利居贞，利建侯。

象曰： 虽磐桓，志行正也。以贵下贱，大得民也。

六二，屯如邅如，乘马班如，匪寇婚媾，女子贞不字，十年乃字。

象曰： 六二之难，乘刚也。十年乃字，反常也。

六三，即鹿无虞，惟入于林中。君子几，不如舍。往吝。

象曰： 即鹿无虞，以从禽也，君子舍之，往吝穷也。

六四，乘马班如，求婚媾，往吉无不利。

象曰： 求而往，明也。

九五， 屯其膏，小贞吉，大贞凶。

象曰： 屯其膏，施未光也。

上六，乘马班如，泣血涟如。

象曰： 泣血涟如，何可长也。