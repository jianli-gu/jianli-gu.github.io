---
layout: post
title: 08. 比
categories: [Yijing]
permalink: /classics/:title
modified: 2020-07-28
---

水地比，坎上坤下

---

比，吉。原筮，元永贞，无咎。不宁方来，后夫凶。

彖曰： 比，吉也。比，辅也，下顺从也。原筮，元永贞，无咎，以刚中也。不宁方来，上下应也。
后夫凶，其道穷也。

象曰： 地上有水，比。先王以建万国，亲诸侯。

初六，有孚，比之无咎。有孚盈缶，终来，有它吉。

象曰： 比之初六，有它吉也。

六二，比之自内，贞吉。

象曰： 比之自内，不自失也。

六三，比之匪人。

象曰： 比之匪人，不亦伤乎。

六四，外比之，贞吉。

象曰： 外比於贤，以从上也。

九五， 显比，王用三驱，失前禽，邑人不诫。

象曰： 显比之吉，位正中也；舍逆取顺，失前禽也；邑人不诫，上使中也。

上六，比之无首，凶。

象曰： 比之无首，无所终也。