---
layout: default
title: 乾
parent: Yi Jing
nav_order: z01
permalink: notes/yijing/qian
last_modified_date: 2020-07-14T21:53:01+0000
---

# 乾
{: .no_toc }

乾为天，乾上乾下

---

乾： 元，亨，利，贞。

初九： 潜龙，勿用。

九二： 见龙在田，利见大人。

九三： 君子终日乾乾，夕惕若。厉无咎。

九四： 或跃在渊，无咎。

九五： 飞龙在天，利见大人。

上九： 亢龙，有悔。

彖曰： 大哉乾元，万物资始，乃统天。云行雨施，品物流形，大明终始，六位时成，时乘六龙以御天。
乾道变化，各正性命，保合大和，乃利贞。首出庶物，万国咸宁。

象曰： 天行健，君子以自强不息。潜龙勿用，阳在下也。见龙在田，德施普也。终日乾乾，反复道也。
或跃在渊，进无咎也。飞龙在天，大人造也。亢龙有悔，盈不可久也。用九，天德不可为首也。

文言曰： 元者善之长也，亨者嘉之会也，利者义之和也，贞者事之干也。君子，体仁足以长人，嘉会足以合礼，
利物足以和义，贞固足以干事，君子行此四德，故曰：乾，元亨利贞。
